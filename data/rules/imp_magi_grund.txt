En extemporatör är en magiker som kan alstra och väva magiska effekter genom improvisation. Det går att improvisera en besvärjelse för stundens behov, precis som vilken besvärjelse som helst bortsett från att den inte är formaliserad. Fördelarna med improvisation är att man har en mycket stor flexibilitet och valfrihet hur effekterna skall användas. Nackdelen är att det tar längre tid och att transformeringar inte går att utföra, men denna nackdel uppvägs av att det går att göra flera olika alstringar (även av olika aspekter). För att kunna improvisera en besvärjelse måste extemporatören behärska färdigheten Besvärjelse och en eller flera Alstra-färdigheter. Dessutom måste extemporatören ha lärt sig de effekter som används.

Speciella egenskaper vid improvisation
En improviserad besvärjelse är ett sätt att väva effekter som är betydligt mer flexibelt än formaliserade besvärjelser. Det tar dock lite längre tid och dessutom krävs det ofta mer kunskap om kraftalstring för att bli en duktig extemporatör. Improviserade besvärjelser har många likheter med formaliserade besvärjelser (se sidan 195-199 i regelboken), men skiljer sig på ett antal viktiga punkter:

◊ Improviserade besvärjelser kan inte formaliseras.

◊ Flera alstringar av olika aspekter kan utföras då man improviserar en besvärjelse. Fast högst en alstring för varje effekt.

◊ Transformeringar kan inte utföras då man improviserar (observera att det felaktigt står att man kan transformera påsidan 192 i regelboken).

◊ Det tar två rundor att åstadkomma varje effekt. Den första rundan används för att alstra de nödvändiga filamenten och i den andra rundan vävs den önskade effekten. Improviserade besvärjelser är alltså inte indelade i de tre faser som formaliserade besvärjelser är.

◊ Om flera effekter ingår i den improviserade besvärjelsen så färdigställs varje effekt var för sig så fort den är vävd – inte då alla effekter är vävda som för formaliserade besvärjelser. Detta innebär att besvärjelsen dramatiskt kan ändra karaktär medan extemporatören håller på att färdigställa besvärjelsen. 

◊ Spelledarens tolkning om vad som händer då olika effekter kombineras är viktig. Naturligtvis är det spelarens rollperson (extemporatören) som bestämmer vad som skall åstadkommas med de olika effekterna.

◊ Extemporatören måste alltid kunna de effekter som skall vävas. Kunskap om en effekt erhålls automatiskt om man kan en besvärjelse eller ritual som innehåller den aktuella effekten. Vidare är det möjligt att lära sig effekter ‘som de är’. Observera att man inte behöver ha effekten memorerad.

◊ Tidsåtgången för alstring kan halveras genom att höja svårigheten för det aktuella alstringen. 

◊ Liksom för formaliserade besvärjelser kan räckvidden ökas genom att göra slaget för Besvärjelse svårare. En rad andra förbättringar kan göras genom att höja svårigheten för Besvärjelse ytterligare, nämligen: ökad räckvidd, kortare tidsåtgång, ökad varaktighet samt areaeffekt.

◊ Slaget för Besvärjelse kan göras enklare genom att använda
extra filament (utöver de nödvändiga) och genom att använda principerna för sympatetisk och accepterad magi.
