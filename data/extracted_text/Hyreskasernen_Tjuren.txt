Source: Hyreskasernen_Tjuren.pdf
--- Page 1 ---
Hyreskasernen Tjuren
En äventyrsplats till EON
 Formgivning
 Petter Nallo ”Min telefon förnedrar mig ” FörF attare
 Petter Nallo ”Man vill ju kunna tända eld på en dvärg”
 illustrationer
 Olof Nilsson ”Jag ska bara utföra min åkallanderitual”

--- Page 2 ---
2
Hyreskasernen 
TjurenHyreskasernen Tjuren
Introduktion
I södra delen av Absalon ligger denna femvåningsbyggnad. 
Fasaden är nedgången och sliten och stora sjok av den 
mörkbruna putsen som täcker det soltorkade teglet har 
fallit bort. Inga av fönstren har glas och de börjar först på 
andra våningen. Under dagtid är fönsterluckorna öppna 
för att släppa in svalkan. Detta är bara en av många av 
stadens hyreskaserner och här kan man finna ett billigt 
boende om man har pengar att betala i förskott med. 
Borta bra...
Rollpersoner som färdas över Mundana tycks vara 
upptagna i ständiga äventyr. Men någon dom måste väl 
även dem vila upp sig och återvända hem? Nedan följer en 
beskrivning av en hyreskasern Tjuren. Den kan användas 
på många sätt. Det kan vara en plats man besöker, ett 
tillhåll för en kontakt eller en fiende. Men den kan 
fungera som en bostad och ett tillhåll för rollpersonerna 
när de inte är ute på sina äventyr. Här kan det bli en 
plats att landa i det vardagliga och ändå bli involverad i 
samspelet mellan de andra som bor där. 
Huset
Huset är likt många av de andra hyreskasernerna i staden. 
Huvudporten är öppning i fasaden, bred nog att släppa in 
både häst och vagn, och liknar mer en välvd tunnel som 
löper in i kasernen. Ovanför den sitter ett kranium från 
en tjur vilket har gett kasernen dess namn. Följer man den 
så kommer man till en stenlagd, rektangulär innergård. 
Det finns även en mindre port som leder in till 
innergården men den är så gott som alltid låst. 
Innergården (a) : Innergården är stenlagd och härifrån 
leder två trappor upp till balkongerna som löper efter 
varje våningsplan på innergården. Under dagtid samlas 
husets folk på innergården då den är betydligt ljusare 
och luftigare än de dunkla rummen. Många av dem är 
kvinnorna som sköter hemmet när männen arbetar och 
de sitter tillsammans och lagar mat och ägnar sig åt sina 
sysslor medan barnen springer omkring och leker. Här 
finns ett par långbord och bänkar utställda där folk kan 
sitta och äta, prata eller arbeta med någon typ av hantverk.
Balkongerna (b) : För att nå upp till rummen tar man den 
breda ektrappan. Varje våning har en balkong som löper 
runt hela innergårdens insida. Mellan dessa hänger linor 
där tvätt placeras för att torka. Ifrån balkongerna kan man 
titta ned på innergården samt på de lägre nivåerna. 
Stallbyggnad (c) : Det är få som har hästar i huset men 
de som har det kan ha dem i stallbyggnaden för ett antal 
extra silver i månaden. Stallbyggnadens dörrar står öppen 
under dagtid men stängs och låses under kvällen. Springbrunnen (d) : En av vattenledningarna med vatten 
från akvedukten löper ut i en springbrunn. Från väggen 
kommer en ständig ström med vatten som fyller upp ett 
stenkar. Vattnet som rinner över fortsätter ned i kloaken 
igen. Härifrån hämtar man vatten och invid finns det 
ett kopparkar som man kan elda under för att koka och 
tvätta sina kläder. 
Kapellet (e) : I en liten nisch på innergården finns ett litet 
kapell. Här hänger ett Daakkors på väggen och vaxljus 
tänds här under högtiderna. De mer fromma individerna 
i huset tar sig då och då hit för att be. Även om det inte 
används så brukar hyresvärden använda det som ett 
argument för personer som är intresserade av att flytta in.
Kloakgallret (f) : Hit rinner vatten från springbrunnen 
och här kan man även slänga ned smuts och avskräde. 
Under de heta dagarna finns det gott om flugor vid 
kloaköppningen och även om det finns ett flertal 
gårdskatter så är råttor vanligt förekommande. 
Uthuset (g) : Vill man förrätta sina behov får man 
antingen göra det i en potta eller gå ned till uthuset. Detta 
lilla utrymme är uppdelat i en del för kvinnorna och en 
del för männen även om avskärmningen endast är gjort av 
en smal trävägg så det går att prata med varandra medan 
man sitter där. Vardera utrymme har fem platse r 
Förrådet (h) : Här förvaras all möjlig gammal bråte till 
skötseln av huset samt avställda möbler, trasiga kärl, 
lossnade vagnshjul och liknande.
Rummen
Det finns ett antal olika rum i byggnaden som alla är till 
uthyrning. 
Liten lägenhet [15 silver/månad] (i) : De minsta rummen 
är inget mer än en avlång kammare. Detta kyffe har endast 
ett fönster som vetter ut mot gatan och ljuset som kommer 
in under dagtid lyser inte upp mycket. Vill man ha ljus får 
man ha dörren öppen. Det finns en liten spishäll man kan 
elda i där man även kan laga mat. 
Medelstor lägenhet [35 silver/månad] (j) : De medelstora 
lägenheterna är kvadratiska och består av en liten hall, ett 
huvudrum som även är kök samt en sovkammare. Dessa 
rum har vanligen tre fönster som vetter ut mot gatan. Två 
i huvudrummet och ett i sovkammaren. Dessutom ett 
fönster som vetter ut mot innergården. Här får en mindre 
familj plats. De vuxna sover i sovkammaren och barnen 
samt äldre släktingar har sovplatser i huvudrummet. 
Stor lägenhet [70 silver/månad] (k) : De stora lägenheterna 
består av två stycken medelstora lägenheter där man har 
slagit ut väggarna mellan huvudrummen. 

--- Page 4 ---
4
Hyreskasernen 
Tjuren
Att bo i huset
Så fort solen stiger på himlen börjar ljuden utifrån 
gatan men även innergården. Här hörs det höga röster, 
barnskrik och skratt. Männen och några av kvinnorna 
lämnar sina hem för att gå till sina värv medan de 
andra stannar kvar för att ta hand om sysslorna. Många 
spenderar tiden på innergården och när man skall göra 
ärenden ut i staden går man ofta i grupp och det finns en 
stark social samvaro även om det skvallras och pratas illa 
om folk bakom ryggen.
När de som arbetat kommer hem för dagen brukar man 
samlas och prata med sina grannar. De som inte äter 
hemma går iväg till någon närbelägen taverna och andra 
sluter upp efteråt för att dricka mjöd eller vin. Andra 
stannar på gården. Först flera timmar efter skymningen 
börjar huset tystna och innergården står då tyst och tom. 
Men även då är det inte ovanligt att folk kommer och går.
De som bor i kasernen
Janos – Hyresvärden : Det rasslar från den väldiga 
nyckelknippan i bältet då den fetlagde mannen går 
upp och ned i trapporna med ansiktet rött och svettigt. 
Han bor längst ned på markplan närmast porten med 
sin fru och sina två barn. Även om han kan vara het i 
temperamentet ibland så är han samtidigt förstående och 
om folk har svårt att betala hyran så ger han dem både ett 
och två uppskov innan han vräker dem. Han betalar för 
beskydd till Brödraskapet. 
Kalaia – Den ilskna grannfrun : En gråhårig kvinna med 
mörk blick som inte är sen att klaga på allt och alla och 
peka på folk med sitt knotiga finger. Hon är lika bitter 
som hon är girig och tvekar inte en sekund att lura folk 
om hon tror att hon skulle tjäna på det. 
Salentior – Den mystiske grannen : Han går nästan 
endast ut nattetid. Han hälsar endast genom nickningar 
och håller sig för sig själv. Från hans rum syns ett gyllene 
sken nätterna igenom och ibland besöker kåpklädda 
främlingar honom. Vissa menar på att grannen är en 
kättare, en svartkonstnär och/eller en sodomit. 
Morija – Den som skvallrar : Hon har fem barn, några av 
dem drar henne i kjolarna samtidigt som hon ammar det 
minsta. Men om det är något hon har tid med är det att 
skvallra. Hon sitter på en bänk nere på innergården och 
håller hov. Här kan man få reda på allt som hänt i huset 
eller i den närmaste trakten. Hon kommer även minnas 
allt man säger samt sådant man inte säger och dra egna 
slutsatser och sedan sprida dessa vidare som om de vore 
sanning. 
Barilom – Den avundsjuka maken : Hans fru varken ser 
speciell ut eller tittar åt andra men detta hindrar inte 
honom från att dra slutsatsen att hon är otrogen. Han är 
hotfull mot alla män som pratar med henne och är inte 
sen att läxa upp dem med sina nävar. När han druckit och 
hans ilska kokar över kan hela innergården höra deras gräl 
och hur han sedan slår sin fru till lydnad. Talva – Den unga skönheten : Redan som barn påpekade 
folk hur söt hon var och nu när hon börjar övergå till 
att bli en ung kvinna är hennes skönhet bedårande. 
Många män i kvarteret har ögonen på henne och bland 
ynglingarna har hon många friare som försöker charma 
henne. Hon vet precis hur man skall spela på detta 
men hennes oräddhet gör att hon lätt tar sig vatten 
över huvudet och riskerar att hamna i sällskap som har 
illasinnade uppsåt. 
Koltos – Den jobbiga grannen : När han börjar prata är 
det nästan omöjligt att stoppa honom. Han pratar med 
hög röst och saknar all form av förmåga av att känna av 
att folk tycker det är irriterande. Ibland ligger han nästan 
på lur för att möta upp med personer han vill prata med. 
Som inte det vore nog så tycks han alltid dyka upp när 
det är som mest olämpligt på nästan vilken plats i staden 
som helst för att hålla sina långa monologer. Han är även 
känd för sin dåliga mage och sitter ofta på uthuset redo 
att prata med vem än som kommer förbi.
Patia – Barnens ledare : Denna fräkniga flicka är barnens 
självutnämnda ledare. Hon har vilt kastanjebrunt hår, 
smutsiga händer och är totalt orädd. Hon leder de andra 
barnen på allehanda upptåg och busstreck. Många undrar 
vad som skall bli av henne då hennes far är nedsupen 
och modern är död. Helst av allt säger hon sig vilja bli en 
äventyrare och kommer följa efter och imitera personer 
som verkar ha de rätta kvalitéerna för detta. 
Lhomesa – Skökan : På kvällarna kommer det då och då 
en stadig ström av besökare till hennes boning. Dessa 
betalar för att spendera tid med henne och ta del av de 
tjänster hon tillhandahåller. De flesta av gårdsfolket ser 
ned på henne och många av kvinnorna vill inte ens prata 
med henne. Men flertalet av männen uppskattar då hon 
oblygt tvättar sig i springbrunnen. Det sägs att hyresvärden 
får ”gratis tjänster” då han besöker henne för att kräva ut 
hyran då han trots grannars protester inte försökt stoppa 
springet. 
Erog – Slaven : Hyresvärden har en slav som sköter mycket 
av arbetet på gården. Denne tålmodige man arbetad idogt 
i det tysta och är omtyckt av så gott som alla. Denne sköter 
de enklare sysslorna men för några extra koppar så hjälper 
slaven till med att bära upp vatten och ved och kan även 
tvätta och städa samt ta hand om djuren i stallet. 
Olmar – Den gamle rasisten : Skumögd och med ett 
ansiktsuttryck som om han just svalt en rå lök sitter 
han på gården och suger på sin pipa. Han förbannar de 
ogudaktiga hedningarna och menar på att det är alla icke-
jargier som fått kejsardömet att bli till det rövhål det nu är. 
Katalina – Den tystlåtna : Högst upp i huset har den 
tystlåtna Katalina flyttat in. Hon betalade sin hyra i 
förskott för ett helt år och har sedan dess nästan inte setts 
till. Det finns de som har stött på henne efter skymningen 
då hon kommer och går men hon visar sig inte alls ute 
under dagen och många i huset tycks till och med glömt 
bort att hon bor där. 
Epitestra – Bortgifterskan : Familjen försöker gifta bort 
sina nu vuxna barn till lämpliga partier. Det kan till och 
med vara så att de försöker få barnen i säng med ”partiet” 
och sedan kräva fram ett giftermål.

--- Page 7 ---
7
Hyreskasernen 
Tjuren
Äventyrsuppslag
Smuggla ut en kropp : Lhomesa tog emot en gäst som 
blev våldsam. Hon använde en av sina hårnålar som en 
dolk och träffen tog så illa att mannen dog. Då personen 
är en känd och omtyckt hantverkare så inser hon att hon 
kommer stå till svars för det hela. Hon söker därför upp en 
av rollpersonerna och ber om dennes hjälp. Tillsammans 
måste de försöka smuggla ut kroppen – självklart uppstår 
det problem.
Gårdsfesten som går överstyr : Det hålls en vild fest på 
gården för att fira en födelsedag ett bröllop eller så är det 
bara en fest i staden. Alkoholen flödar rikligt och under 
dessa dimmiga timmar hinner folk vara otrogna, tänder 
slås ut, hemligheter avslöjas och när dagen väl gryr är hela 
hyreskasernen ett näste av intriger och missriktad ilska. 
Den förlorade skönheten : Talva, den unga skönheten 
har försvunnit. Föräldrarna är utom sig av oro och 
rollpersonerna blir ombedda att finna henne. De kan 
följa hennes spår till en taverna och därefter vidare till andra delar av staden då hon tycks ha slagit följa med 
någon. Är det så att hon har flytt med sin kärlek, blivit 
lurad och kidnappad eller är det något annat som skett 
med henne. 
Ett nattligt uppdrag : En välklädd man som stinker av 
parfym letar upp rollpersonerna på en taverna. Han frågar 
efter om de bor i hyreskasernen Tjuren och lägger sedan 
fram ett udda förslag. Han vill att de skall hålla uppsikt 
på Katalina, den unga kvinnan som bor högst upp i huset, 
bevaka henne när hon kommer och går och om möjligt 
följa efter henne. Om rollpersonerna gör så kommer de 
snart märka att Katalina är mer än hon verkar. Hon kan 
klättra på fasaden likt en spindel. Hon är blixtsnabb och 
försvinner i mörkret och hemlösa tenderar att försvinna 
från de gränder hon passerar för att hittas i kloakerna 
tömda på blod. Men Katalina blir snart varse att de 
förföljer henne och nu har rollpersonerna blivit spelpjäser 
i lamiornas spel. 
Hemåtervändningstabell
Att återvända hem
När rollpersonen återvänder hem är det inte alltid som 
allting är som det skall. Slå 1T10 på tabellen och efterföljande 
undertabell  eller välj något lämpligt resultat för att få fart 
på hemkomsten om allt tycks för vardagligt och tråkigt.
1. En död kropp ligger i rummet [Slå 1T10]
1 En okänd. 
2 En bekant. 
3 En vän. 
4 En fiende. 
5 En älskade. 
6 En välkänd person. 
7 En ökänd peson. 
8 Kroppen är bestialiskt styckmördad. 
9 Personen har tagit sitt eget liv. 
10 Ett huvud i en kruka med honung. 
2. Någon har flyttat in [Slå 1T10]
1 Ett barn. 
2 En främling på rymmen. 
3 En vän från det förflutna. 
4 En snyltande släkting. 
5 En forna kärlek. 
6 En granne som nu bytt lägenhet med rollpersonen. 
7 En fiende som ber för sitt liv. 
8 En förrymd slav som lovar att tjäna rollpersonen i 
utbyte mot mat och någonstans att bo. 
9 Rollpersonens okända tvilling. 
10 Ett övernaturligt väsen av något slag. 3. Ny granne [Slå 1T10]
1 Någon som avskyr rollpersonen. 
2 Någon som älskar rollpersonen. 
3 En före detta kärlek. 
4 En grälsjuk släkting. 
5 En gammal gumma som bjuder på nybakt bröd. 
6 En ung person som ser upp till rollpersonen och vill 
följa med ut på äventyr. 
7 En avdankad stadsvakt.
8 En domedagsprofet som skrikande piskar sig själv 
och ber till Daak. 
9 En person som alltid hamrar och väsnas då 
rollpersonen skall sova. 
10 En festprisse som alltid har fest. 
4. Ett brev inskjutet under dörren [Slå 1T10]
1 Från en fiende. 
2 En vän. 
3 Ett kärleksbrev. 
4 Ett arvebevis. 
5 En påminnelse om en skuld. 
6 Ett brev skrivet på ett okänt språk. 
7 En obscen teckning. 
8 Ett hotbrev. 
9 En arg lapp från en granne. 
10 Ett brev med en farlig hemlighet. 

--- Page 8 ---
8
Hyreskasernen 
Tjuren5. Hittar något oväntat [Slå 1T10]
1 En börs med 30 silver. 
2 En flaska fint vin. 
3 En bukett blommor (nu vissnade). 
4 Ett hotbrev genomborrat av en dolk. 
5 Ett kätterskt föremål av något slag. 
6 Någon har möblerat om hela rummet. 
7 Någon har haft en rejäl fest i rummet. 
8 En rit tycks ha utförts i rummet. 
9 En guldring (100 silver). 
10 Ett uppbrutet lönnfack i golvet som nu är tomt.
6. Får veta något oväntat [Slå 1T10]
1 Folk säger sig ha sett ett helgon uppenbara sig 
framför rollpersonens dörr och religiösa personer 
samlas utanför för att tända ljus, be och sjunga. 
2 Nattetid sägs ensliga klagande läten ha kommit från 
rollpersonens kammare och folk tror den är hemsökt. 
3 En person med samma utseende som rollpersonen 
har kommit och gått till dennes kammare medan 
rollpersonen varit borta. 
4 Rollpersonen sägs vara far till ett barnen i huset 
(likheten är slående) eller förfört en av de manliga 
ynglingarna (som kan ge detaljerade beskrivningar om 
vad som hände) – hur som helst anses ett giftermål 
vara lämpligt.
5 Stadsvakten har letat efter rollpersonen, tydligen var 
det allvarligt. 
6 En mystisk kåpklädd främling har setts utanför 
rollpersonens dörr och var gång den varit där ristat in 
en ockult symbol i dörrkarmen. 
7 En svartmuskig och rustningsklädd figur har kört in 
en dolk i rollpersonens ytterdörr och ropat högt över 
gårdsplanen att han skall ha dennes huvud. 
8 Det går ett rykte om att rollpersonen kommit över 
tiotusentals silver och nu vill alla låna (alternativt 
stjäla) pengar av denne.
9 Rollpersonen har trotts vara död och grannarna 
agerar med förvåning när de ser denne – lägenheten 
är nu uthyrd till en gammal from man och grannarna 
har delat upp rollpersonens saker mellan sig. 
10 Rollpersonen sägs ha begått någon form av stordåd 
och när denne kommer in så vill alla gratulera och 
bjuda på dricka samt höra detaljerade beskrivningar 
av stordådet. 7. Rummet krälar av skadedjur [Slå 1T10]
1–2 Löss. 
3–5 Råttor. 
6 Getingar i ett stort getingbo. 
7 Kackerlackor.
8 Fågelbo på balk i taket och spillning överallt.
9 Malfjärilar som ätit på kläder och tyger. 
10 En katt har tagit sig in och dött där, hela kroppen 
krälar med fluglarver och spyflugor. 
8. Rollpersonen har blivit bestulen [Slå 1T10]
1–3 Alla värdeföremål. 
4 Allt, hela rummet är länsat. Till och med möblerna. 
5 Någon har ätit upp det som var i skafferiet och 
lämnat en spya på golvet som betalning. 
6 Ett arvegods. 
7 Ett konstverk av något slag. 
8 Sängen.
9 Personens underkläder. 
10 Alla mattor och bonader men en lapp ligger lämnad 
som lovar att rollpersonen skall återfå dem snart. 
9. Rummet är skadat [Slå 1T10]
1–2 Rummet är sönderslaget. 
3–4 Det har läckt in vatten genom fönsterluckan och 
det stinker av mögel. 
5–6 Vinden har blåst in och kastat omkring allt löst.
7–8 Det har läckt in vatten från övervåningen eller 
taket. 
9–10 Sot har blåst ut ur eldstaden och allt är svartsotigt 
och måste tvättas.
10. Slå två gånger på tabellen
Ignorera detta resultat om det kommer igen. 

