Source: kampanjmaterial-trollbane.pdf
--- Page 2 ---
2
TrollbaneIntroduktion
I de mest avskilda delarna av Soldarn ligger baroniet 
Trollbane. En plats där tiden stått stilla och livet är hårt 
och skoningslöst. Folket odlar den karga jorden och lever 
i rädsla för de väsen som dväljs i de djupa skogarna vilka 
sänker baroniet i dunkel.
En oansenlig plats för många. De som reser igenom 
baroniet lägger det sällan på minnet förutom de som 
påminner sig att de har tur som lever på en mer civiliserad 
och tätare befolkad ort. Till och med i hertigdömet 
ser de med förakt på ”invånarna i norr” vilka ses som 
underliga typer som håller sig för sig själva.
I baroniet kämpar folket för att överleva. De odlar där de 
kan, håller sin boskap men den största delen av skatterna 
till riket betalas med kol från de otaliga kolmilorna. De 
som inte skaffar sig familj drömmer om att komma bort 
till en plats där levnadsförhållandena är mer drägliga och 
de kan slippa de ändlösa skogarnas vakande tysthet.
Det är dock inte händelselöst i baroniet. En grupp 
fredlösa dröjer sig kvar för att lösa en ouppklarad tvist, 
skogstrollen kommer allt närmare de små byarna och i 
väster sägs Tårarnas dal ligga. En plats högt uppe i bergen 
varifrån få återkommer, och de flesta av detta fåtal utan 
att ens ha hittat den.
Välkomna till det soldiska baroniet Trollbane. En plats 
där tiden tycks ha stått stilla. Där folket levt och brukat 
jorden under flera generationer och den stora världen 
bortanför skogen är mytomspunnen och okänd. Det 
är en plats som är jordnära och enkel – byarna är sina 
små och folk känner varandra. Det är samtidigt en plats 
där folktron är stark och skrock och fördommar utgör 
vardagen. Folket lever nära naturen, mystiken och de 
väsen som dväljs i de djupa skogarna. Byarna i det lilla 
baroniet är sådana som modiga äventyrare normalt sett 
blott passerar och sedan faller de i glömska. Men här 
skall vi dröja oss kvar, leta oss ned i myllan och se att 
även ett oansenligt baroni har mycket att skänka då det 
gäller äventyrligheter.
Vad är Trollbane?
Trollbane är ett litet område i hertigdömet Östermark 
som i sin tur ligger i riket Soldarn på den sydöstra delen 
av den ashariska halvön. En liten och oansenlig plats i 
den stora världen som till och med befolkningen i den 
närliggande staden Hadarlon inte har någon kännedom 
om.
Ofta i Eon så reser äventyrarna mellan stora städer, djupa 
skogar, över hav och kanske till och med andra länder 
– och i äventyrlig och episk mening är detta inte mer 
än rätt – men samtidigt tappar man något, det jordnära 
och det folkliga. I Trollbane blir istället baroniet ett helt 
universum, som trots sitt avlägsna läge och sin fåtaliga 
befolkning inbjuder till många typer av äventyr även om 
en hel del är på något lägre nivå än vad man kanske är 
van vid.Man skall även få inblick i gemene mans syn på avstånd 
och kunskap i Soldarn (och resten av Mundanas 
bondebefolkning). Få har lämnat baroniet, de har aldrig 
haft orsak att göra så, avlägsna städer och avlägsna länder 
är inget man känner till eller lägger stor vikt vid. Det 
viktigaste är att klara av vardagen och överleva samtidigt 
som man för sin släkt och sitt namn vidare. Spelvärlden 
blir begränsad till det man känner till och när man väl 
reser utanför detta så förändras ens syn på saker och 
ting tör alltid. Baroniet kan självklart med lätthet lyftas 
ut till ett annat rike i Mundana eller till vilket annat 
fantasysspel som helst med endast mindre justeringar av 
en driftig Spelledare.
Att använda baroniet
Man kan använda barontet Trollbane på många olika 
satt. Självklart kan man använda det som en ”vanlig” 
äventyrsplats: Rollpersonerna dyker upp, löser några 
problem, slåss mot lite skurkar och rider sedan iväg i 
solnedgången. Kanske får de anställning av den nya 
baronen, kanske söker de information i Minuviels 
tempel. Kanske söker de vägen till kungagravarna och får 
söka sig fram genom baroniet och dess invånare.
Men baroniet manar också till en annan form av äventyr 
där spelarna porträtterar invånare och de äventyr som 
sker är med en lång tids mellanrum och under den tiden 
utvecklas både rollpersonerna, baroniet och intrigen. 
Det uppmanar till att gestalta ”vanligt” folk. Inga 
cirefaliska vapenmästare, thalaskiska magiker, sabriska 
pirater eller tirakiska hyrsvärd utan personer som har 
en sysselsättning som gör det möjligt för dem att leva i 
baroniet med sin familj och sina vänner.
Längre fram finns äventyrsuppslag som är avsedda att 
spelas av individer som lever och växer upp i Trollbane. 
Det förstaa äventyret utspelar sig när rollpersonerna 
alltjämnt är barn och det sista när de är vuxna och mest 
troligt har egna barn och familjer – tiden får gå – äventyr 
kommer till baroniet men de kommer inte ofta. Det finns 
även drag av högfantasy med den mytologiska platsen 
Tårarnas dal men hur mycket spelledaren vill blanda in 
den är upp till honom eller henne. Men blandar man 
högfantasy med lågfantasy blir det övernaturliga mycket 
mer påtagligt.
I skogarnas djup bor skuggan och tystnaden slumrar 
där. Men där dväljs även troll, bestar och magiska 
platser. Baroniet är en ogästvänlig trakt där människor 
inte är lämpade att leva. Men envishet, tvång och starkt 
ledarskap har lett dem till denna plats. De har skapat 
sina hem mellan träden, avverkat för att kunna odla 
och i desperation försökt leva på det lilla som den karga 
jorden ger. De har dock gjort intrång på ett land de inte 
besitter och blickar nervöst mellan trädstammarna i 
hopp om att deras närvaro skall förlåtas av de väsen som 
dväljs i skogarnas djup.Baroniet Trollbane

--- Page 3 ---
3
Trollbane
Historia
Baroniet grundades för flera århundraden sedan av 
legosoldaten Adar och hans mannar. Den dåvarande 
hertigen av Östmark hade via kungen utlovat en 
adelstitel och mark åt den som rensade ut landen norr 
om sjön Svartvattnet och gjorde dem möjliga att leva på 
och bruka. Ingen vågade på årtionden försöka då det var 
välkänt att stora mängder troll levde på det området och 
alla försök att bosätta sig där hade slutat med katastrof.
Adar och hans legosoldatkompani var krigströtta 
veteraner som sökte sig en plats att slå sig ned på och antog 
erbjudandet. På bara ett år hade de bringat hertigen mer 
än hundra trollhuvuden. Skogarna kring Svartvattnets 
stränder brann och snart sändes bondebefolkning över 
för att bruka jorden.
Kampen blev hård och varade lång tid. Ett flertal byar 
anlades och Adar uppförde sitt högsäte vid en ruin som 
en grupp spanare funnit i skogen. Han kallade byn 
för Adarnäs. Slutligen blev Adar adlad till Baron och 
fick namnet Trollbane och hans ättlingar skulle styra 
baroniet efter honom. Han dog i hög ålder i sitt ensliga 
högsäte men lämnade efter sig mängder av söner och 
döttrar som byggt vidare på hans dröm. Bland annat 
krigarbaronessan Ala som grundade byn Tvetjärna.Geografi
Baroniet är starkt kuperat med åsryggar, kullar, 
dalgångar och raviner. Myrmarker breder ut sig här 
och där tillsammans med mängder av bäckar och små 
skogstjärnar, under kvällarna stiger en tät dimma upp 
från den fuktiga jorden för att slingra sig kring trädens 
stammar. I stora delar av skogarna står träden relativt 
glest men undervegetationen är desto tätare med buskar 
och stora ormbunkar. Är man inte försiktig kan man lätt 
kliva ned i djupa sumphål som döljs bland den tjocka 
mossan. Folk håller sig dock från skogarna om de har 
möjligheten eftersom de är trollens domäner och det 
tros även bo många fler mörka varelser i skogens djup.
Att resa genom baroniet är i övrigt inte lätt, de små 
skogsvägarna är smala och täcks av knotiga rötter, 
dessutom slingrar de sig runt våtmarker, genom dalgångar 
och över kullar. Träden tycks många gånger luta sig över 
dem och restiden kan många gånger fördubblas – i 
synnerhet om vädrets makter är emot en. Det effektivaste 
sättet att färdas är över vattnet. Från norr löper Sotälven 
vilken blir baroniets västra gräns och från väster kommer 
Svartforsen som rinner ut i den stora sjön Svartvattnet 
för att sedan fortsätta genom sydvästra Soldarn och ned 
mot havet.


--- Page 4 ---
4
TrollbaneBosättningar
Adarnäs
Runt Adarnäs glesnar de stora skogarna. Dikade myrar 
har blivit odlingsbar mark och i sommarvindar vajar 
stora fält med korn och havre. Pigor och drängar leder 
nötboskapen till gläntor i skogsbrynen där dessa får beta 
under dagarna. Själva byn är centrerad kring ett gammalt 
raserat torn från forntiden. Lärda har hävdat att detta 
skulle vara från det Coloniska imperiets era men för 
folket i Adarnäs säger inte detta dem något. Istället 
har tornet och resterna av en gammal mur använts till 
byggnadsmaterial för byns hus vilka alla är i sten.
Vissa har till och med rest några av de nötta statyerna 
som dörrposter eller bärande pelare. Det berättas att 
de som grundade byn blev förmögna då de grävde upp 
silverskatter i jorden och än i dessa dagar händer det att 
man finner silvermynt från forna dar i den svarta myllan. 
Detta håller man dock tyst om så att baronen inte skall 
komma och kräva dem som hans. I en speciell sarkofag 
mitt i Adarnäs ligger även den första av ätten Trollbane, 
baroniet och byn Adarnäs grundare – Adar Trollbane. 
Runt byn finns det en stenförstärkt palissad och ett högt 
vakttorn av trä som är bemannat alla nätter. Ingen i byn 
går ut i skog och mark under nattetid och även under 
dagarna drar man sig för att bege sig in för djupt bland 
träden. Just kring Adarnäs finns det extra mycket troll 
och otyg och i skymningen kan man ibland se dem stå 
i skogsbrynet och spana mot byn. Byborna undviker 
även att färdas efter den norra skogsvägen om de skall 
mot Minuviels tempel eller Hadarlon eftersom detta är 
trollmarker och oförsiktiga vandrare har försvunnit eller 
återvänt med fasansfulla skrönor.
Minuviels tempel
På en stenig höjd som tornar upp sig över tallskogarna 
reser sig Minuviels tempel. En femkantig tempelbyggnad 
med två höga torn till gudarna Aurias och Pelias ära. 
Templets murar är slitna av väder och vind, och på en 
sida har en av dem störtat samman, dock så skyddas 
templet av den branta klippa det vilar på. Templet är 
långt äldre än baroniet och det är först för tvåhundra 
år sedan som baroniets vägar sträckte sig till det och 
vägen mot Hadarlon. Templet grundades av den helige 
Samors fjärde lärjunge Minuviel, han som förde Samors 
lära till Soldarn. Missionären Minuviel tillbringade sina 
sista år i templet (enligt legenderna blev han över 150 
år gammal) och är begravd i dess krypta. Detta har gjort 
att templet blivit en viktig plats att besöka för pilgrimer 
som kommer vägen från Hadarlon. Dessutom finns 
ett förgyllt relikskrin med resterna utav en av Samors 
heliga mattor och ett mindre bibliotek med skrifter som 
Minuviel själv författade under sina sista år. Här lever ett 
antal Samorimän och några Zorianmunkar till templets 
försvar. Noregård
Noregård är ingen by i sig. Det är en samling gårdar som 
inhyser medlemmar av familjen Nore, ett envist släkte 
som bröt upp från Stormehöjd för mer än 150 år sedan 
efter en bitter tvist som ingen längre minns vad den 
gällde. Sedan dess har familjen hållit sig för sig själv och 
även om medlemmarna var nära varandra innan så är 
det inget jämfört med hur det är nu. De som lever på 
Noregård lämnar sällan sina hemtrakter. De gifter sig 
inom släkten och har utvecklat ett antal udda seder och 
inaveln har blivit allt mer tydlig. Samorimännen har ett 
flertal gånger besökt deras gård och förklarat att syskon 
inte skall gifta sig med varandra och likaså är det orätt att 
döttrar äktar sina fäder och mödrar sina söner. Baronen 
har till och med straffat medlemmar av släkten men 
inget tycks kunna bryta dem från deras vanor. I resten 
av baroniet viskas det om deras underliga seder och man 
sägs kunna se vilka som har noreblod i sig då dessa ofta 
har skelande ögon, groteskt ojämna tänder och är större 
och starkare än de flesta andra. Det finns till och med 
de som hävdar att folket på Noregård har trollblod i sina 
ådror. Männen i familjen vakar över sina kvinnor och 
tycks alltid misstänksamma att främlingar skall stjäla dem 
trots att de flesta av dem räknas som rent skrämmande 
till sitt utseende. De många missbildade barn som fötts 
har dock gjort att många kvinnor dör i barnsäng och nu 
är det tre gånger så många män som kvinnor i Noregård.
De stora gårdarna ligger en bit upp på sluttningarna med 
utsikt över hela Svartvattnet. De är timrade och byggda i 
två våningar, de största har en balkong som löper längst 
hela övervåningen, härifrån kan gården försvaras och 
här sover man under de varma sommarnätterna. Från 
gårdarna finns det ett flertal stigar ned till utloppet där 
Sotälven rinner ut i Svartvattnet. Här har familjen Nore 
bryggor med ett flertal båtar som de ror ut till öarna i 
sjön där de har får som betar. Annars försörjer de sig till 
stor del på fiske och jakt.
Överhuvudet på Noregård är Herr Nore den yngre.
Björnhem
Björnhem är den största bosättningen i hertigdömet 
Östmark. Den tillhör inte baroniet Trollbane utan 
är hertig Nemitor Sol och Månes högsäte. Själva 
staden har 1450 invånare samt ett hundratal fot­
sold ater, tjoget beridna soldater och en handfull 
riddare i Hertigens tjänst. Byn har ingen palissad 
men vid fara tar byborna skydd i hertigens borg 
vilken reser sig på en kulle mitt i byn. Det finns gott 
om skickliga hantverkare i byn och årligen hålls det 
flera stora marknader dit folk kommer från hela 
hertigdömet. För folket i baroniet Trollbane är detta 
den största ort de har sett och i deras ögon är det 
en stad.

--- Page 5 ---
5
Trollbane
Sotedal
Den lilla skogshuggar- och kolarbyn Sotedal ligger 
i en dalgång som till norr sluttar brant uppåt mot en 
skogsklädd höjd och till väster gränsar mot Sotälven som 
används för att flotta timmer till Svartforsen. Nedanför 
klipphöjden ligger själva byn vilken består av timrade 
hus på lerig och stenig jord. Invid Sotälven finns en 
mindre hamn med några bryggor men älven är för strid 
för att färdas uppströms – däremot är den rik på ädelfisk 
och det finns ett flertal rökerier efter vattnet där fisk röks 
och torkas.
I mitten av byn ligger en enkel taverna där männen 
samlas under kvällarna för att supa sig fulla. Denna 
rökiga lokal är nedsänkt i jorden och har endast ett fåtal 
små gluggar som släpper in ljus, i mitten brinner en eld 
som färgat väggarna och taket med sot. Allt är mycket 
primitivt med stampat jordgolv, tjocka möbler, bjälkar 
som håller upp taket och en stank av mjöd och rök. Det 
finns ont om odlingsbar mark i Sotedal och när det väl 
odlas så är det rovor av olika slag. Den största delen av 
inkomsten kommer från träkolen. Invid byn finns ett 
flertal kolmilor som vaktas dag och natt och de sprider 
sin rök i dalen – man kan se röken från Sotedal på långt 
håll. Den andra stora näringen är timret som avverkas 
i den nordliga skogen och som under somrarna flottas 
nedströms.
Det bor bara män i Sotedal och de arbetar där till dess 
att de tjänat ihop pengar och kan flytta till någon annan 
by. Många av traktens unga män söker sig hit då man 
alltid kan få anställning. Det finns de som har kvinnor 
eller fruar i andra byar men en stor del av året lever de i 
Sotedal då det ger mest lön. Männen i Sotedal är generellt 
rysta och bistra, de har en stor respekt för skogen och de 
väsen som lever där. Då det är mycket dryckenskap är det 
även mycket bråk och fogdens män får flera gånger per år 
ta sig till Sotedal för att utreda dråp och grav misshandel.
Det finns många myter och sagor som männen i Sotedal 
delar vid eldarna om det ena mer fasansfulla tinget än 
det andra. Den mest kända legenden i Sotedal är dock 
berättelsen om den svarthåriga skönheten Sothjärta. 
Sothjärta var en vacker kvinna som valde att leva med 
kolarna, hennes skönhet skapade dock konflikt och 
avundsjuka och de män som inte fick henne i sin bädd 
blev som galna. En morgon hittades hon våldtagen 
och mördad vid en av kolmilorna och hennes kropp 
begravdes under ett stenröse. Hennes hjärta, svart av 
sot och hat, vilar kvar där och driver ibland män till 
galenskap.
Stormehöjd
Stormehöjd är baroniets högsäte och härifrån styr 
baron Trollbane över sin förläning. Markerna sluttar 
brant ned mot sjön Svartvattnet och lämnar skogen 
hotfullt vilande på kammen ovanför. I det sträva gräset 
betar får och här och där odlas spannmål i den karga 
jorden. På krönet ligger baronens stentorn omgivet av 
en kraftig palissad som även inhyser stall och smedja. 
Här lever även fogden och baroniets soldater. Utsikten 
är makalös med sjön som breder ut sig långt nedanför, 
i synnerhet i solnedgången eller då ovädersmoln drar 
in över vattnet och stormen ryter kring stentornet. På 
försommaren fylls hela sluttningarna av blåklockor och 
en slingrande väg leder ned till byn som ligger långt nedanför vid Svartvattnets strand. Under de kallaste av 
vintermånaderna fryser sjön och man kan då färdas över 
den med släde eller till fots. Byborna försörjer sig till 
stor del på fiske och boskapsskötsel men här kan man 
även finna ett antal skickliga hantverkare. I byn ligger 
”Tunnan”, ett litet och välskött värdshus som är känt 
för sin goda mat och rikliga ölkällare. Byn har ingen 
palissad och gårdarna är också utspridda efter stranden 
och sluttningarna. Vissa bor till och med på små öar 
inte långt ifrån stranden. De flesta bybor har båtar och 
man tar sig över Svartvattnet för att bedriva handel i den 
betydligt större orten Björnhem.
Vid den å som rinner ned för sluttningen i ett brusande 
vattenfall finns Stormehöjds stolthet, kvarnen, här mals 
mycket av det spannmål som kommer från baroniet. 
En lång väg att färdas för många men samtidigt går det 
snabbt och effektivt och man passar på att ta med sig 
handelsvaror och hälsa på släkt och vänner.
Uppe på sluttningens krön där skogen blivit avverkad 
för att ge plats åt betesmark finns det ett antal naturliga 
ängar och här styr familjen Rask över hästuppfödning i 
baronens tjänst. Dessa hästar är formidabla riddjur och 
uppskattade i hela Soldarn.
Tvetjärna
I den nordligaste delen av baroniet ligger denna by 
mellan de två sjöarna Långtjärn och Klartjärn. Runtom 
byn finns det gott om mynnarker och sumpskog. En gång 
i tiden fanns det rikligt med myrmalm här och smidet är 
alltjämt ett vanligt hantverk bland byborna men numer 
ägnar sig allt fler åt att sköta kolmilorna och dika ur 
myrarna för att få fram betesmark. Det finns gott om får 
och getter i området och de får beta fritt på de små öarna 
i Långtjärn eller vallas till naturliga gläntor och ängar.
Det har hänt att troll har anfallit byn och byborna har 
då sökt skydd där medan de starkaste männen beväpnat 
sig med spjut och facklor för att mota bort dem. Byn 
har ingen palissad eller liknande skydd men husen är 
låga med kraftiga järnbeslag på fönsterluckor och dörrar. 
Nuförtiden är kontakten med skogens väsen fredlig och 
det är inte ovanligt att de som vallar får då och då stöter 
på skogstroll i skog och mark. Årligen så offrar byborna 
en tribut till trollen i närheten som består av tunnor med 
öl, korgar med äpplen, sylt och helstekta lamm. I gengäld 
så ser trollen till att inga rovdjur tar bybornas boskap.
Tvetjärna är känd för sina goda sylter och marmelader. 
Under sensommar och höst samlar byns kvinnor in 
mängder av bär från tuvor och myrmarker och lagrar 
dessa under vintern. Självaste Hertig Nemitor Sol och 
Måne är mycket fäst vid dessa läckerheter och har en 
gång besökt byn och berömt dem för deras goda hantverk 
i syltframställning – något som byborna är mycket stolta 
över.
Vid den största myren, Blodstensmyren, lever en liten 
del av byborna som fortfarande försörjer sig på att samla 
in myrmalm, smida denna och sedan byta till sig mat 
mot smidena. Dessa håller sig lite från de andra byborna 
och har aldrig heller blivit vänner med trollen. Deras hus 
står på klippor som sticker upp ur den sankta marken 
och de är misstänksamma mot främlingar.

--- Page 6 ---
6
TrollbaneVyssaby
Det sägs att alver en gång i tiden har bott i Vyssaby, likaså 
sägs det att den överväxta stigen som leder norrut löper 
ända in på alvernas marker, till alvbosättningen Kini’an 
tan’nivore. Om något av detta stämmer är det inte någon 
som minns men byn har alviska drag över sig. I dess mitt 
reser sig ett väldigt lövträd med hjärtformade blad. Dess 
grenar sträcker sig långt och skuggar husen vilka vilar 
tryggt inunder. Då hösten kommer är gatorna klädda 
med dess gyllene löv. Byn utmärker sig dessutom för sina 
vackra träsniderier. Husen är utsmyckade med symboler 
och naturväsen. Små snickrade broar löper över åar och 
bäckar och till och med uthusen är utsmyckade med 
fantasifulla dekorationer.Vid vägarna som löper ut från byn finns det två snidade 
pelare vid vardera sida som välkomnar besökare. I dess 
skrymslen har många fåglar byggd bo och det sägs att 
vintern är över i baroniet när sommarfåglarna återvänt 
och dess sång strömmar från pelarna i Vyssaby.
Runtom byn finns det stora odlingar med äppelträd och 
den uppodlade marken avbryts då och då av lummiga 
lundar. I Vyssaby har man även gott om honung 
vilket är en populär bytesvara. Omgivningen är väldigt 
kuperad med en mängd kullar och små dalgångar där 
liljekonvaljerna breder ut sig under våren. Det finns gott 
om vilt samt att man odlar rovor och rotfrukter på de 
plana ytorna som återstår.
Den läkande källan
Djupt in i tremilaskogen ligger en tyst och klar tjärn. 
Den speglar måne och sol, är inramad av skog och dess 
vatten är friskt. Naturen kring källan är övernaturligt 
lummig. Svampar vid källans kant har växt sig meterhöga 
och blåbär blir stora som plommon i dess närhet. Likaså 
är djurlivet ovanligt rikligt och luften är härlig att andas. 
Många har hört talats om denna källa men få har sett 
den. Den enda som vet exakt var den ligger är Herr 
Nore, men han håller detta hemligt och smyger endast 
in i skogen ensam för att dricka av vattnet – han har 
nämligen märkt att det hindrar ens åldrande och botar 
ens krämpor. Lärda som skulle undersöka källan, och 
i synnerhet magikunniga, skulle finna att det är en 
biotropisk nod som ger källan dess övernaturliga krafter.
Höga kullen
I Hultskogens mitt reser sig en hög, gräsväxt kulle som 
sträcker sig långt ovanför trädens toppar. Härifrån kan 
man se ut över det stilla Svartvattnet, älven och de små 
tjärnarna som glittrar i sol eller månsken.
Korsvägen
Där de smala skogsvägarna från Stormehöjd, Adarnäs, 
Vyssaby och Sotedal korsas finns en upphuggen 
glänta. I mitten av korsningen står en skylt som pekar 
åt de olika byarna. Här finns även en träpaviljong, ett 
vindskydd, en liten stuga som är öppen för alla samt en 
stor eldgrop. Under sommar, höst och vår brukar det 
varje vecka ordnas dans vid denna korsväg. Då kommer 
ungdomarna från de närliggande byarna för att svänga 
omkring i varandras armar till spelmannens musik. 
De äldre dyker också upp för att utbyta nyheter och 
männen för att dricka sig berusade. Här har många av 
de allmogna funnit sina trolovade och det kan gå hett till 
med lek över stockar och stenar samt passionerade kyssar 
och smek under lummiga grenar.Skuggfolkets glänta
Det finns en glänta i skogarna som är grön och fridfull 
men på nätterna kan man höra sång och vacker musik 
från denna plats. Byborna vet att man då skall passa sig, 
låsa dörrar och fönsterluckor ordentligt för nu är det 
skuggfolket som har festligheter. Det berättas sagor för 
barnen om de som gått iväg i natten för att spionera på 
skuggfolket och sedan hittats vettlösa vandrande i skogen 
nästa dag. I synnerhet skall man passa sig om man är 
kvinna för då kan man göras gravid av de lössläppta 
väsendena.
Stengripen
En grupp jägare hittade i skogen en plats med underliga 
kullar och stenformationer. Snart insåg de att de stod 
på ruinerna av en mindre stad. Allt var dock överväxt 
och söndervittrat, allt förutom en staty av en väldig grip 
som vilade med blicken åt öster. Även om klängväxter 
klätt in den och vatten och vind eroderat den så var 
den fortfarande ståtlig. Det är mer än 20 meter upp till 
huvudet från markytan. Hur gripen kan ha klarat sig 
så väl när resten av staden fallit samman vet man inte 
men de lärda misstänker att den härstammar från det 
legendariska Coloniska imperiet.
Stormilan
I en stor, slocknad mila har en grupp vättar slagit ned 
sina bopålar. De har grävt ett flertal gångar i den jättelika 
milan och dessa är så små att endast vättar eller andra 
små varelser kan ta sig in. Vättarna har inte ställt till 
med några problem och är väldigt rädda av sig. De vågar 
sig endast ut nattetid och flyr vanligen så fort de blir 
upptäckta. De har dock börjat närma sig de mänskliga 
bosättningarna och det försvinner nu höns, äpplen, kål, 
kläder, morötter och liknande småsaker under nätterna. 
Många har sagt att det är tid att röka ut vättarna men 
även fast man driver iväg dem så kommer de alltid 
tillbaka.Platser

--- Page 7 ---
7
Trollbane
Trollgravarna
När Adar Trollbane tog sig in på dessa marker blev det 
våldsamma stridigheter mellan hans soldater och trollen. 
Med spjut, armborst, eld och väldrillade soldater slaktade 
de besinningslöst. I ett synnerligen våldsamt överfall 
lyckades de lura flera stammar till en brant sänka och 
dräpte dem. De tog huvudena men lämnade kropparna 
att ruttna. I folkmun kallas denna plats för trollgravarna. 
Under höstnätter då fullmånen skiner söker sig stora 
grupper av skogstroll till sänkan för att skrika och gråta 
mot himlavalvet i sorg över det grymma dådet.
Ulvgrottorna
I Nordeskogen nära byn Tvetjärna övergår terrängen till 
att bli klippig och mer kuperad. Det finns gott om små 
raviner och åsar. Upp ur skogen reser sig en kulle där de 
gamla ulvgrottorna ligger. Kullen är inte skogsbeväxt men 
det finns gott om snår, stenbumlingar och utstickande 
klippor. Grottorna är inte djupa eller slingrande, snarare 
håligheter där man får skydd från väder och vind. En 
gång i tiden sades det att ulvar höll till här och att de 
tog boskap och människor men ingen ulv har setts till 
på över hundra år. Det har blivit något av en tradition 
hos ungdomar i Tvetjärna att under auriasmäss ta sig dit 
och övernatta samt att berätta hemligheter, sagor och 
utmana varandras mod. I en av de mindre grottorna 
finns det en djup spricka ned i berget. Ingen har tagit sig 
ned i detta nattsvarta svalg men det ekar från djupet och 
hörs droppande ljud.
Vadstället
Om man skall ta sig över Sotälven och inte har en båt 
till hands och inte vill simma i det strida vattnet så måste 
man vandra upp efter älvfåran förbi Soteby och efter 
Dyskogens rand. När man kommer till den plats där en 
annan mindre, namnlös älv löper samman med Soteälv 
så är vadstället strax norr om detta. Alvåran blir då bred 
med stora klippor och stenar. Här är det möjligt att leda 
över hästar och till och med vagnar. Skogarna på andra 
sidan älven är dock farliga och här finns inte mycket att 
hämta såvida man inte skall ta sig mot Tårarnas dal då 
detta är den väg man måste följa.
Västanmossen
Vid skogsgränsen mitt mellan Vyssaby och Adarnäs 
breder Västanmossen ut sig. Det är en grå myrmark som 
tycks sakna liv. Ett flertal böjda grå tallar står ute på 
holmar och tuvor och det har blivit något av en tradition 
att man går hit när man måste grubbla och fundera. 
Även munkarna från Minuviels tempel brukar komma 
hit för att be. På kvällarna är det även en mötesplats för 
älskande par.Skogarna
Skogarnas namn är givna av de mänskliga nybyggarna 
och de är egentligen alla en enda skog – Iracskogen – 
som tar upp en stor del av Soldarns yta.
Dyskogen
Väst om byn Tvetjärna breder dyskogen ut sig och 
sträcker sig ända till Sotälven för att följa den norrut. 
Det är en sankmark med sly och myggvatten och 
terrängen är så eländig att inte ens trollen lever här. Det 
sägs att man nattetid kan se underliga eldar ute på små 
holmar och tuvor och går man mot dessa så sugs man 
ned i sumphål av illasinnade skuggväsen. Längre söderut 
höjer sig marken och skogen övergår till gran och tall. 
Här avverkar folket i Sotedal det mesta av sitt virke.
Hultskogen
Den luftiga hultskogen breder ut sig efter svartforsens 
norra strand och mellan byarna Stormehöjd och 
Adarnäs. Denna skog är relativ säker och fri från oknytt. 
Det finns ett antal mindre skogshuggarkojor och hus 
mellan stammarna samt genvägar till Adarnäs och en 
stenig stig som löper efter flodstranden.
Nordeskog
Baroniets nordliga delar består av den stora, mörka och 
okända Nordeskogen. Vad som finns här vet man inte 
säkert, men det talas om att troll, alver och skuggfolk 
håller till här. Det går en gammal stig från Vyssaby som 
sedan löper samman med en å. Följer man ån i ett flertal 
mil (vilket tar tid i den oländiga terrängen) kommer man 
till thismalvernas marker och fästet Kini’an tan’nivore. 
Det är dock ingen som gjort detta på minst en generation 
vad man vet.
Sumpskogen
Den stora sumpskogen består inte av så mycket våtmarker 
som det låter. Det är endast i de nordliga delarna som 
gränsar mot byn Tvetjärna som myrarna breder ut sig. 
I övrigt är det en öppen gran- och tallskog. De västra 
delarna avverkas av folket i Sotedal.
Tremilaskogen
Tremilaskogen är en tät och snårig blandskog som är 
starkt kuperad. På sina ställen står träden så tätt att man 
inte kan sikta himlavalvet och på andra ställen öppnar 
skogen upp sig i stora grönskande gläntor. Skogen ligger 
norr om Stormehöjd och Noregård och många gånger 
har folket härifrån försökt finna vägar genom den, men 
då resandet visat sig alltför farligt så färdas man nu den 
långa vägen runt eller upp för floden. Trots ihärdiga 
försök har skogen aldrig blivit fri från troll men numer 
så siktas dessa sällan då de håller sig till skogens djupare 
delar.
Trollskogen
En öppen skog med mycket lövträd som är hemvist för ett 
stort antal troll. På senaste tid har de hållit sig lugna men 
man bör ändå inte vandra in djupt bland stammarna. 
Det finns gott om läkeörter i skogen.

--- Page 8 ---
8
TrollbaneDe styrande
Baron Hjaldar Trollbane
Folket ser upp till den åldrade baron Hjaldar. Han har 
styrt dem väl, varit nådig med skatterna och försökt 
hjälpa de svältande med eftergifter under de svåra åren. 
Han har även hanterat trollen på ett fredligare sätt än 
sina föregångare vilket gjort att skogarna för många känns 
tryggare. Numera är Hjaldar böjd av ålder, han reser inte 
runt mellan byarna lika ofta längre utan sitter mest i 
sitt torn i Stormehöjd och styr sina ärenden via fogden. 
Vissa befarar att han inte har mer än något år kvar att 
leva. Hjaldars fru är död sedan länge, hans döttrar alla 
bortgifta till adelsmän runtom i riket och den som skall 
ta över styret efter honom är sonen Agrald. Detta är 
något som oroar både Hjaldar och baroniets befolkning 
då Agrald har många tyranniska sidor.
Agrald Trollbane
Den starke, unge och vackre Agrald är en man med ett 
mörkt hjärta. Han tycker att fadern Hjaldar skämt bort 
folket och samtidigt känner sig Agrald mindervärdig att 
tvingas ärva ett sådant avlägset och fattigt baroni – ett 
förakt som han tar ut på befolkningen. Agrald är inte 
sen att agera med vrede och lust. Ser han en vacker 
kvinna tar han henne, förargar någon honom blir 
denne misshandlad eller värre. Agrald är en av Soldarns 
skickligaste krigare och kämpar med hatet som sin 
bundsförvant. Under många år har Agrald rest riket 
runt med sin faders välsignelse, för att bilda sig och 
stävja elden i sitt hjärta men snarare tycks han ha fyllts 
av maktlystnad. Nu har dock Agrald återvänt, lyder sin 
far trotsigt men väntar bara på att han skall få ta över 
faderns tron. Då skall han suga ut baroniets rikedomar, 
få folket att frukta honom och se till att han blir mer än 
bara en simpel baron.Fogde Bore
En storväxt karl med rejäl mage och runt ansikte. Han 
tycks ständigt svettas och är skäggstubbig trots tappra 
försök med rakkniven. Bore bär så gott som alltid sin 
ringbrynja med en vapenrock med baroniets vapensköld 
då han är mycket stolt över att vara fogde. Han har 
nämligen arbetat upp sig från simpel kolare. Fogde Bore 
gillar ordning och reda. Han lyder baronens order och 
är glad så länge han inte behöver tänka själv – då blir 
han nämligen ofta förvirrad och tvingas fundera lång 
tid innan han kan ta ett beslut. Bore kan synas barsk 
men blir gladlynt så fort han får alkohol i kroppen vilket 
har lett till att han ofta blir mutad med starksprit. Till 
sin hjälp har fogden sina handgångna män – soldaterna 
Orm och Mos.
Kyrkan
Moran Skylle
Mivell över Minuviels tempel och baroniets religiösa 
ledare. Moran håller sig helst för sig själv och utför 
endast de ceremonier han måste. Han bryr sig föga om 
baroniet och dess befolkning – istället hänger han sig åt 
mysterier och översättning av gamla skrifter.
Lemar Markasson
Denna unga och vackra samoriman lever och studerar i 
Minuviels tempel. Han spenderar dock mycket tid med 
folket och när han inte tjänar dessa lever han i Adarnäs. 
Han är känd för sin chann och kunskap i läkeväxter. 
Hans stora last är dock kvinnor – så fort han får i sig några 
öl så försöker han genast linda ogifta mör runt sitt finger 
och det sägs att det är han som har gjort Skogsvägsmaja 
med barn – något han bestämt förnekar. Annars är han 
en sympatisk yngling som är mycket lätt att umgås med. 
En man som skulle vara nöjd med tillvaron vilket värv 
han än skulle ägna sig åt.Invånare


--- Page 9 ---
9
Trollbane
Allmoge
Edvar Spelman
En medelålders man som försörjt sig som kolare i hela 
sitt liv men är mest känd för sina talanger då det gäller 
att spela och sjunga. Vid alla högtider, skördefester och 
danser i vägkorsningarna är han där med sin lyra, luta 
eller fiddla. Han har även spelat för baronen ett flertal 
gånger.
Elva
Baroniets skönaste mö är utan tvekan Elva. En ung 
kvinna i Vyssaby som av många tros vara ett halvblod. 
Hon har platinablont rakt hår som når henne ned till 
midjan, stora nötbruna ögon och smala graciösa drag. 
Hon rör sig lätt var hon än går, alla kläder ser sköna 
ut på henne hur slitna de än är och hennes skratt är 
likt porlande vatten – bubblande och fyllt av liv. Det 
är välkänt att Agrald Trollbane har traktat efter henne 
länge men hon har alltid lyckats gömma sig när han 
kommit nära. Elva har blivit friad till av så gott som alla 
unga män i baroniet men än så länge har hennes far sagt 
att hon är för ung för att gifta sig.
Gammel-Erek
På en av öarna utanför Stormehöjd bor Gammel-Erek. 
En bitter och skinntorr filur som svär så grovt att mödrar 
håller för öronen på sina barn när han ror in till byn. 
Han är något av en eremit som livnär sig på fiske och 
håller sig för sig själv då han inte kommer för att byta 
till sig det mest livsnödvändiga – och i Gammel-Ereks 
fall är detta vanligen starksprit. Barnen är rädda för 
honom, den hjulbenta och vildögda gamlingen som 
slår efter dem med sina åror när han kommer i land. 
Han har dock flera gånger visat sken av att ha en hemlig 
förmögenhet och då och då när det krisar så byter han 
till sig varor med silver och i vissa fall guld. Det är välkänt 
att han i sin ungdom var en stigfinnare som utforskade 
stora delar av vildmarken och begav sig långt västerut 
upp mot bergen. Men efter en händelse där så kom han 
tillbaka, förvirrad och vresig och slog sig ned på sin ö för 
att aldrig ge sig ut i skogen igen.
Herr Nore
Överhuvudet på Noregård är Herr Nore den yngre – en 
storväxt man, strax över två meter, med långt mörkgrått 
hår och buskigt skägg långt ned på magen. Han är 
senig och knotig som en gammal björk, med skelande, 
stora, ögon och sneda gula tänder – trots sitt groteska 
utseende är Nere kvick och listig i tanken. Han är den av 
familjen Nore som man oftast kan se i Stormehöjd och 
han sköter där familjens affärer. Enligt de som minns 
är Nore närmare 80 år gammal men ser inte ut att vara 
mer än 50. Det sägs att han funnit en ungdomens källa 
ute i skogen och druckit från den för att hålla sig frisk 
och ung. Sant är i alla fall att han har många söner och 
döttrar som nu är gamla gubbar och gummor.Jon och Gilding Murkelsson
Två bröder som sedan tio år tillbaka legat i luven på 
varandra efter ett bråk om en kvinna. De har sina gårdar 
inte mer än hundra meter ifrån varandra men de enda 
ord de utväxlar är skrik och okväden. Skördefesterna 
brukar vanligen sluta med att Jon och Gilding kastar 
sig över varandra och slår varandra sanslösa. Så fort 
en främling kommer till Tvetjärna där de bor tävlar 
de om att kasta sig över denne och berätta om hur 
fruktansvärd den andre är och det finns ingen hejd på 
deras anklagelser.
Mor Hilda
Adarnäs mest kända person är utan tvekan Mor Hilda. 
En gammal böjd kvinna som i sin ungdom följde med 
sin far på resor runt om i världen. Hon har varit så långt 
bort som Melorion och kan berätta om de underliga folk 
som lever där. Mor Hilda är även känd för sin synska 
förmåga, det är till henne folk vänder sig om man tappat 
något viktigt föremål eller om djur har sprungit bort. 
Nästan alla gånger lyckas Mor Hilda få syner som leder 
till att föremålet eller djuret återfinns.
Oskel Rask
Den rikaste bonden i baroniet. Han föder upp hästar 
vilka säljs vidare till hela Soldarn. Han behandlar djuren 
bättre än sina pigor och drängar och blir elak när han 
druckit. Dock så är han alltid hederlig och håller de avtal 
han gör. Han bor vid Stormehöjd och titulerar sig som 
Herr Rask. Han har en dödsfiende i Utgårds-Aske då det 
var Oskel som fick denne och dennes följe förklarade 
som fredlösa. Folk i baroniet är kluvna till Oskel men 
rikedom föder alltid avund och ju mer respekt Utgårds-
Aske får desto mer illa talas det om Oskel.
Röda Rakel
En pojkflicka i tjugoårsåldern med eldrött hår som ännu 
inte blivit bortgift. Hennes senaste fästman slog hon 
ut tänderna på och hennes temperament är känt långt 
utanför Adarnäs. Hon är alldaglig till utseendet men 
har rött hår och blå intensiva ögon. Hon är känd för 
allehanda bravader, bland annat för att jagat bort två troll 
med en fackla och en grep då de skulle äta upp några av 
fåren som hon vaktade. Det Rakel vill helst av allt är att 
lämna baroniet och ge sig ut på äventyr i världen. Just 
nu är hon tvungen att stanna hemma och hjälpa hennes 
åldrade far med skördarna, en syssla vilken hon avskyr.
Silja
Silja är en svarthårig kvinna i medelåldern som bor med 
sin make och sina tre barn i Vyssaby. Det viskas att unga 
flickor i trakten som blivit opassligt gravida kommer till 
henne för att få hjälp då Silja känner till preparat som 
kan ta bort barnet innan det blivit för stort.

--- Page 10 ---
10
TrollbaneSkogens invånare
Skogsvägsmaja
Den halvt galna Skogsvägsmaja är en ung kvinna med 
trasiga kjolar vars familjegård brann ned och alla hennes 
släktingar brändes inne. Hon tjänade som piga på en av 
gårdarna i Stormehöjd en tid men blev opassligt gravid 
och bonden kände att han inte kunde ha kvar henne 
när hon inte kunde arbeta fullt ut. Nu vandrar hon 
mellan byarna i baroniet och ber om anställning eller 
allmosor. Hon bär sitt barn på armen och livnär sig så 
gott hon kan – ibland tvingas hon att sälja sin kropp. 
Många tycker synd om den arma flickan men ingen har 
råd att ta henne till sig, dessutom har hon uppvisat ett 
galet beteende då hon ofta talar högt med sig själv och 
skrattar rakt ut i opassande lägen. Skogsvägsmaja hävdar 
att det är samorimannen Lemar Marksson som är far till 
hennes barn men han förnekar detta bestämt.
Utgårds-Aske
Ledaren för de fredlösa som gång på gång har gäckat 
fogden. En kraftig karl som känns igen eftersom han har 
stora ärr i ansiktet efter att ha blivit riven av en björn. 
Det sägs att ingen känner till skogarna som han och att 
han kan röra sig spårlöst genom terrängen.
De fredlösa
Ute i vildmarken bor ett tjugotal individer som baron 
Hjaldar Trollbane förkunnat fredlösa. Det hela har sitt 
ursprung i en gammal fejd mellan familjerna Rask och 
Gråvite. Fejden intensifierades och det slutade med att 
familjen Gråvite tog tillfånga en av döttrarna i familjen 
Rask och krävde att Rask skulle återlämna boskap som 
de hade stulit. Det höll på att utmynna i en blodig 
konflikt och när baronens män försökte ingripa slutade 
det med att fogden blev dödad av en förlupen pil. Hela 
familjen Gråvite förkunnades då som fredlösa och de tog 
sin tillflykt till skogen. Rask fick ta över deras ägor och 
egendomar som plåster på såren efter att dottern berättat 
om de grymma ting familjen Gråvite tvingat henne till.
Nu finns det många som menar att familjen Rask var 
minst lika skyldiga till stridigheterna och att dessa hade 
provocerat fram det hela genom falska rykten, stölder 
och smädelser. Familjen har blivit väldigt mäktig sedan 
de fick ta över Gråvites egendomar och hästuppfödning.Familjen Gråvite har dock inte lämnat baroniet utan 
lever i ett tältläger djupt i en av skogarna. De vill hämnas 
oförrätterna och få familjen Rask straffad. Det var Rask 
som dödade baronen och det dottern berättade var blott 
lögner som hennes far övertalat henne att säga.
De fredlösas ledare Utgårds-Aske letar desperat efter 
bevis som skall kunna användas för att ställa familjen 
Rask till svars inför baronen och få fredlösstämpeln 
lyft från familjen Gråvite. För närvarande plundrar de 
boskap när det tvingas till det, men lever annars på jakt 
och fiske. Många bybor byter dock spannmål åt dem 
eftersom de har sympati för familjen. Gråvite börjar 
dock bli desperata och många är rädda att de skall ta en 
blodig hämnd på familjen Rask och sedan fly. Rask har 
själva sett till att beväpna sig ifall något skulle ske och 
uppmanar ständigt baronen att ta till krafttag och driva 
iväg eller dräpa de fredlösa.
Orakeltrollet
Djupt i en av skogarna sitter det väldiga orakeltrollet 
vid sin tjärn och tittar ned i den mörka ytan. Trollet är 
väldigt, överväxt med mossa och på håll ser det ut som en 
mindre kulle. Trollet är känt eftersom det har förmågan 
att spå och se det fördolda. Dessutom känner det till 
hemligheter om skogarna samt är kunnig i vilka växter 
som botar sjukdomar. Det händer att bybor beger sig till 
trollet då de är i verklig kris och betalar en tribut i form 
av mat eller ett hantverk. 
Skogstrollen
Baroniets ursprungliga herrar är de väldiga skogstrollen. 
Majestätiska varelser som lever i små stammar och vandrar 
genom skogarna med få fasta boplatser. Numera har de 
blivit jagade och dödade och det återstår endast ett fåtal 
av deras tidigare så rikliga antal. Konflikten mellan dem 
och de mänskliga nybyggarna har varit bitter, men baron 
Hjalder Trollbane har lyckats stävja fientligheterna något 
och nu är skogen relativt fredlig. Det finns självklart 
vissa troll som inte glömt oförrätterna och dräper och 
äter oförsiktiga vandrare om de far chans till det. I övrigt 
håller de sig undan. De fruktar att baronen skall kalla in 
soldater och bedriva hetsjakt på dem genom skogarna 
likt baronerna innan honom gjorde. Ett fåtal av trollen 
har närmat sig människorna fredligt och märkt att man 
kan dra fördel av deras vänskap.


--- Page 11 ---
11
Trollbane
Tårarnas Dal
I bergen i väster ligger enligt legenden Tårarnas dal – 
en mytologisk plats som nämns i den samoriska lärans 
heligaste skrift ”Den eviga omvälvningen”. I dalen finns 
de så kallade konungagravarna inhuggna i bergssidorna 
men vilket rike dessa skulle ha varit konungar över är det 
ingen som vet. Det händer att folk reser genom baroniet 
och försöker hitta denna magiska plats men exakt var 
den är belägen är glömt sedan länge.
Tårarnas dal upptäcktes av en grupp äventyrare omkring 
år 1000 e.D. men platsen hade redan nämnts i den 
Samoriska lärans heliga skrifter. Genom de senaste 
tvåtusen åren har platsen fallit i glömska för att då och 
då bli ”upptäckt” igen av modiga upptäcktsresande och 
pilgrimer. Den ligger dock på en så otillgänglig och farlig 
plats att bara nå dit är ett äventyr i sig.
Vägen dit
Den snabbaste vägen till Tårarnas dal är att ta sig genom 
baroniet och därefter resa över Sotälven via det nordliga 
vadstället. Efter det är det en färd genom snåriga skogar 
där det sägs hålla till heneaalver och jättespindlar. 
Därefter kan man följa en mindre å som slingrar sig 
nedför bergen och känns igen eftersom dess vatten är så 
kallt att om man stoppar ned handen i det så förfryser 
man den. I bergen lever dock en stam frakktiraker och 
dessa anfaller alla de upptäcker på sitt territorium. Ån 
löper vidare efter en bergsvägg som reser sig rakt upp 
i luften likt en mur. I den bergväggen skall det finnas 
en klippskreva som leder in i Tårarnas dal. Endast få 
levande personer känner till denna beskrivning, och om 
än vag så är det den bästa ledtråd man har till att finna 
dalen.
Dalen
Dalen är inte mycket mer än en urholkad flodfåra som 
grävt sig djupt ned i landskapet. Den går djupt in men 
är inte bred och många skulle inte ens räkna den som en 
dalgång utan snarare en spricka in i urberget. Numera 
återstår endast en liten älv av den tidigare brusande 
forsen och denna kan man lätt vada över. Dalen består 
mestadels av stenhällar, stenbumlingar som slipats av 
strömmen och mossor och lavar som här och där fått 
fäste. Klippväggarna reser sig brant upp och lutar sig på 
många ställen hotfullt inåt över den smala dalgången. 
Bäckar från bergen löper ut i dalen likt små vattenfall.
Det är mycket fuktigt, stenväggarna är vanligen 
svartglänsande av rinnande vatten och ett ständigt 
droppande hörs vilket ekar mellan klippväggarna. Det är 
detta ständiga porlande och droppande som givit dalens 
dess namn och gjort att man kunnat känna igen den som 
den plats som Samor nämnde i den eviga omvälvningen.I dalgången reser sig nötta kolonner, ruiner efter ståtliga 
tempelbyggnader och statyer som blickar upp mot 
himmelen. Breda trappor leder upp till klippväggarna 
och där finns väldiga stenportar vilka är förseglade 
inifrån. Statyer, reliefer och symboler är inhuggna i 
väggarna och här kan man finna tecken från det gamla 
coloniska imperiet men även religiösa symboler som kan 
kopplas samman med den samoriska läran.
Vid flera av portarna ser man märken efter de som 
försökt ta sig in. I vissa är kilar av stål inhamrade i 
springorna, stora flisor bortslagna av murbräckor och en 
del har stora sprickor i sig. På sina ställen har dessutom 
klippan rasat samman av naturens åverkan och här och 
där finns tecken på att någon röjt undan raset för att 
ta sig in. De flesta av dessa skador tycks likt gravarna 
vara uråldriga, i rasen har mossa växt, kilarna har rostat 
sönder. Det finns dock inga portar som har blivit 
öppnade och inga uppenbara ingångar så om någon 
lyckats ta sig in i konungagravarna går inte att säga.
Platser i dalen
De två statyerna
Två väldiga statyer som stirrar upp mot himlavalvet. En 
åt öster och en åt väster. Den ena har symbolen av en 
uppgående sol på sockeln, den andra på en nedgående.
Gapet
Ett väldigt kvinnoansikte är uthugget i bergssidan. Dess 
mun är ett svart hål som tycks leda in berget och smalna 
av. Framför ansiktet ligger rester av skelett och något som 
ser ut som en sönderrostad ringbrynja.
Klipporna
I dalens mitt reser sig väldiga klippor ur det grunda 
vattnet många av dessa är dekorerade med magiska 
symboler.
Raset
En del av klippväggen rycks ha rasat samman. Man kan 
dock skymta en spricka som leder in i berget, det krävs 
då att man flyttar ett flertal ton sten för att kunna ta sig 
in i den.
Skeletten
I det grunda vattnet och efter stranden så kan man finna 
söndervittrade skelett efter vad som tycks vara människor. 
Letar man riktigt noga finner man sönderrostade vapen. 
Liken verkar dock ha blivit plundrade och inget av värde 
hittas. I en klippskreva kan man även finna liket av en 
tirak som ännu inte ruttnat sönder helt och således är 
relativt färskt.

--- Page 13 ---
13
Trollbane
Skottgluggarna
Högt upp efter klipporna kan man om man är 
uppmärksam finna något som ser ut som smala 
skottgluggar.
Skrevan
En klippskreva leder in berget. Här reser sig sju nötta 
pelare. Efter väggarna finns det ett flertal mindre portar, 
vissa av dem sitter högt upp på klippan.
Stentrappan
En bred stentrappa som flankeras av tre pelare på vardera 
sida. Den leder upp till en väldig utsmyckad port.
Templet
En tempelbyggnad som står på kolonner och som till 
stora delar har rasat samman. Skall man slå läger så 
verkar detta var den bästa platsen i dalen.
Stämning
Hela dalen inger en ödslig och tryckt stämning. Det är 
aldrig ryst. Ständigt hörs ett porlande och droppande 
ljud. Skuggorna tycks leva sitt eget liv och många 
gånger känner man sig observerad från klippskrevor 
och skottgluggar. Ibland hörs viskningar och röster på 
avstånd, som om de kom från en annan tid eller plats 
och under vissa nätter stiger ett blektgrönt sken upp ur 
dalens vatten. De som är kunniga i magi kan förnimma 
att dalen är starkt magiskt laddad
Vad döljer sig?
Så vad döljer sig i dalen och i konungagravarna? Ja 
exakt vad är upp till spelledaren. Kanske är det gamla 
gravkammare för kronokraterna, kanske är det samoriska 
helgon som vilar här eller är det något som är kopplat till 
mörkret? Tårarnas dal fungerar i detta äventyr blott som 
en katalysator för att sätta igång händelserna. Många 
har försökt ta sig in där och misslyckats men kanske 
är det rollpersonerna som är menade att avslöja dess 
hemligheter.
Äventyrsuppslag
När rollpersonerna upptäcker föremål från forntiden 
och dessa tycks peka mot den legendariska platsen 
Tårarnas dal har de satt saker i rörelse som för evigt 
kommer att förändra baroniet. Det blir en upptäcktsfärd 
efter resterna av en gammal civilisation men samtidigt 
en resa i skräck och fasa då dalens herrar är väl vaktade.
Spåren i ulvgrottorna
Rollpersonerna deltar i en skördefest i Tvetjärna och 
traktens ungdomar inbjuder dem att spendera natten i 
ulvgrottorna för att berätta sagor, tjuvsupa och eventuellt 
kela. Sent under natten hörs ett ylande från skogen 
nedanför. Två ulvar är i området och de tar sig upp till 
sina förfäders hem. Det finns bara en väg ned, och det 
enda stället att gömma sig är det till synes bottenlösa, 
fuktiga schaktet som leder ned i underjorden. I det kalla 
djupet finner de en naturlig grotta och där ser de något 
som glimmar. En förgylld byst av en kvinna med underlig 
huvudbonad tycks skimra i mörkret. Där finns även urgamla stentavlor med solsymboler. De kan finna en 
väg ut ur mörkret – om de simmar genom en vattenfylld 
grotta så dyker de upp i en liten skogstjärn. Föremålen 
som hittas omhändertas av baronen som sedan skänker 
dem till Minuviels tempel. (Detta äventyr är lämpat för 
unga rollpersoner. Det kan också spelas som en återblick 
från vad som skett i vuxna rollpersoners barndom eller 
så blir rollpersonerna ombedda att leta rätt på traktens 
ungdomar vilka har försvunnit efter skördefesten).
Den försvunna predenten
Den åldrade Mivell Moran Skylle från Minuviels tempel 
söker upp Baronen. Han berättar att predent Baviel av 
Hadarlon (en av Soldarns största andlige ledare) var på 
besök i deras tempel. Dagen efter hade han givit sig av 
i tysthet och utan eskort. Han tog dock med sig bysten 
man fann i ulvgrottorna och det tros att han begett sig 
mot Tårarnas dal på något okänt uppdrag. Moran ber 
baronen sända några personer efter honom och se till så 
att han är oskadd. Rollpersonerna är de som blir valda. 
Är de inte skickliga spårare måste de själv lista ut vägen 
dit. Kanske genom att fråga Orakeltrollet eller Gammel-
Erek. När de väl kommer till dalen finner de tecken på 
att en av de väldiga portarna öppnats – det enda spåret 
efter predenten är hans mulåsna och bysten föreställande 
kvinnan. Predenten återkommer inte och snart närmar 
sig en stor grupp tiraker platsen och rollpersonerna gör 
vist i att fly.
Predentens återkomst
Flera år senare dyker det upp en främling i Trollbane. 
Han är skäggig, hålögd och tycks vara galen. Han 
betalar för mat och dricka med guld. Han säger sig 
vara de samoriska gudarnas språkrör och babblar 
osammanhängande om att de snart skall vakna samt att 
han är predent Baviel av Hadarlon. Djur och barn ryggar 
undan från honom och han omges av en obehaglig aura. 
När några män försöker stjäla guldet från honom tar 
han fram en benflöjt och spelar på – först verkar det 
som att inget händer men sedan visar det sig att de döda 
vaknat. Den galne predenten vandrar nu runt baroniet 
och spelar på sin benflöjt och kaoset och paniken växer 
sig allt starkare. Aven om rollpersonerna stoppar honom 
kommer han vara obotligt galen och att få ur honom 
något vettigt är omöjligt. Han säger bara: ”De som sover 
bortom tiden skall snart vakna”.
Expeditionen
Allt det som skett har väckt uppmärksamheten hos 
Ninna Sol & Måne – Östmarks lagman. Hon har 
beslutat att sätta samman en expedition som skall 
ta sig till dalen och undersöka dess mysterier. Hon 
anländer till Stormehöjd med en stor samling soldater, 
packdjur och lägerutrustning samt allehanda verktyg 
för att kunna forcera portar och kryptor. Hon saknar 
dock vägvisare men efter att ha talat med baronen så 
kallar han till sig rollpersonerna vilka är några av de 
få som varit vid platsen. Dess får sedan till uppgift att 
visa vägen för expeditionen. Vad som sedan sker – om 
färden går smärtfritt och om de lyckas finna de som vilar 
i konungagravarna är upp till spelledaren. Gravarna är 
dock vaktade av tidlösa fasor så det blir även en fråga om 
rollpersonerna överlever – och i sådana fall är de vid sina 
sinnens fulla bruk.

--- Page 14 ---
14
TrollbaneÄventyr och kampanj
Kampanjspel
Baroniet uppmanar till kampanjspel. Att spela ett flertal 
äventyr med rollpersonerna under längre tid och att i 
dessa fall porträttera traktens vanliga invånare. Med 
fördel kan det första äventyret utspela sig redan när 
rollpersonerna är barn och lär känna varandra. Det 
andra när de är tonåringar och så vidare. I slutet kan de 
själva vara de gamla och visa i baroniet som kan berätta 
om äventyrligheterna i deras ungdom.
Rätt nivå
Det är viktigt att det hela hålls på rätt nivå och att 
spelledaren ser till att slag på bakgrundtabellen som 
blir för opassande slås om. Likaså bör spelledaren vara 
restriktiv med vilka färdigheter spelarna sätter sina 
enheter på. Är man bonde eller jägare så har man inte 
höga värden i vapenfärdigheter och liknande. Spelarna 
måste också intalas att de inte är episka hjältar och att 
kampanjen ligger på en låg nivå.
Tidshopp
En kampanj i baroniet är inget man spelar dag för dag 
eller ens år för år. Man spelar inte de allt för vardagliga 
sakerna utan gör nedslag när något intressant händer. 
Mellan varje äventyr bör spelledaren berätta för spelarna 
hur lång tid som gått, vad som hänt i baroniet och fråga 
dem vad deras rollpersoner ägnat sig åt. Har de gift sig, 
fått barn eller är det någon släkting som dött? Man kan 
även passa på att spela upp viktiga enskilda händelser 
som skett under åren som gått.
Familjer & Släktträd
Familjen och ens avkomma är av yttersta vikt. Det är de 
som skall ta hand om dig när du blir gammal och inte 
längre orkar arbeta. Det är således viktigt att ha många 
starka barn som kan ta över efter en. Detta bör avspeglas 
i kampanjen – de rollpersoner som inte gifter sig och 
skaffar sig barn ses som underliga. Varje rollperson 
bör göra ett enklare släktträd över sin far, mor, syskon, 
fru/make samt barn. Även dessa kan ju bli indragna i 
svårigheter vilket kan tvinga en spelare till aktion.
Utveckling
Redan innan man börjar spela kan det vara intressant 
att diskutera med spelarna om hur de vill att deras 
karaktärer skall utvecklas. Är det någon som vill bli fogde, 
någon som bestämmer sig för att bli samorimunk, någon 
som vill arbeta som kolare eller vildmarksman? Det kan 
likaså vara intressant att diskutera hur rollpersonerna 
skall utvecklas inbördes – kommer de att bli varandras 
fiender, bästa vänner, gifta sig, trånar de efter samma 
kvinna/man eller har de ett förhållande i hemlighet.Äventyrsuppslag
Den oäkta sonen
En av rollpersonerna visar sig vara baron Hjalders 
oäkta son. När detta kommer fram blir Agrald galen 
av avundsjuka och försöker undanröja honom diskret. 
Vissa motsättningar i samhället kan uppstå, då många är 
missnöjda med Agrald som ledare, och hellre skulle se 
någon annan som ledare.
Vättar, vättar överallt
Något har skrämt vättarna från vätteskogen i norr och de 
flyr ner i baroniet och skapar ofog. De stjäl boskap och 
plundrar fälten.
Besten
En underlig best går lös. Den dödar boskap och har 
vridit nacken av en vallpojke. Folket är upprört och 
tror att det är ett troll som går löst. ”Besten” är i själva 
verket avkomman av Nore den yngre och en av hans 
döttrar. Det är en missbildad ”man” med utskjutande 
underkäke, små plirande ögon, väldiga pucklar på ryggen 
och svällande muskler. Han har hållits inlåst på gården 
men rymt och Nore letar efter honom för att ta med 
honom hem. Uppdagas det att inaveln är så grov som 
”besten” kommer baronen tvingas rensa ut Noregård.
Blodspengar
Familjen Rask orkar inte med det ständiga hotet från 
de fredlösa och erbjuder en stor belöning till de som 
bringar dem Utgårds-Askes huvud.
Spelmannens önskan
Edvar Spelman har blivit sjuk och blir svagare för var 
dag som går. Han är en drömmare och har samlat på sig 
många sagor och sägner om den helande källa som skall 
finnas i Tremilaskogen. Han ber om hjälp att bli förd ut 
i skogen och leta efter den. Han kan inte betala något 
men lovar att skapa en visa om de som hjälper honom. 
En visa som kommer sjungas och spelas i hundra år.
Kärlekstrassel
En av rollpersonernas syster eller dotter har förälskat 
sig i den stiliga samorimannen Lemar Markasson. Han 
ser henne endast som ett tillfälligt nöje men hon är 
övertygad om att de skall bli de två. Om inte något görs 
kommer hon bli sårad och kanske få en oäkting.

--- Page 15 ---
15
Trollbane
Maktskifte i baroniet
Baron Hjalder har styrt baroniet i många år. Åldern 
börjar dock tynga honom och snart är det tid för hans son 
Agrald att ta över makten. Agrald är dock en hänsynslös 
människa vars styre får konsekvenser för hela baroniet.
Baronens springare
Baron Hjalders ståtliga springare slet sig efter en ridtur 
och sprang till skogs och har inte återkommit. Baronen 
har utlyst en belöning till den som kan föra hästen 
till honom. En av rollpersonerna har sett en ståtlig 
häst i en skogsglänta och de kan således leta där. När 
rollpersonerna hittar hästen så kommer Oskel Rask på 
dem och försöker ta hästen från dem för att själv kunna 
ge den till baronen – eller sätta dit Utgårds-Aske för 
försvinnande. Lyckas rollpersonerna leverera hästen 
till baronen blir han mycket nöjd. Han bjuder dem på 
mat i stentornet och pratar och skrattar med dem samt 
belönar dem med sina tack och en mindre mängd silver. 
(Detta äventyr passar väl till unga rollpersoner och för 
att introducera den gamle baronen som en vänlig själ.)
Stävja trollen
Trollen har blivit oroliga och aggressiva på senaste tid 
sedan en bonde sköt på ett av dem med sin båge. För 
att sluta fred med dem har Hjalder beslutat att de skall 
bjudas på öl och helstekta lamm samt att han själv skall 
närvara för att intyga att inga fler aggressiva handlingar 
skall begås. Han måste dock finna några som är villiga 
att bege sig ut i skogen och bestämma ett möte med 
trollen – fogden vågar han inte sända eftersom denne 
är en notorisk fegis när det gäller allt som har med 
troll att göra – samt att han är diplomatiskt klumpig. 
Om rollpersonerna finner trollen så kan de lyckas 
prata med deras visa gamla ledare och därefter delta på 
månskensmötet då en ny fred sluts mellan trollen och 
baroniets invånare.
Agralds giftermål
Ett giftermål har slutits mellan Agrald och dottern 
till en baron i södra hertigdömet. Denna undersköna 
kvinna kommer med sin kammarjungfru och sitt 
bohag till baroniet. Under färden blir följet överfallet 
av en grupp legosoldater ute efter pengar och det sista 
kammarjungfrun såg av sin härskarinna var att hon 
skrikande flydde in i skogen. En skallgångskedja sätts 
igång för att finna henne. De rollpersoner som har en 
vana av vildmarken har en stor fördel. De kan finna 
henne uppkrupen i ett träd med ett troll som sitter 
nedanför. Trollet har redan ätit upp de två legosoldater 
som förföljde henne och ser henne som en god efterrätt. 
Han frågar vilka rollpersonerna är som gör intrång i 
trollens marker. Med lite diplomati kan de lösa det hela 
på ett fredligt sätt och han låter henne gå. Om någon 
av rollpersonerna är vänlig och varmhjärtad kommer 
baronessan bli förtjust i honom.Hjalders död & Enhörningsjakt
Hjalder blir allt sjukare och en sommar släcks hans liv. 
Folket gråter och de kommer från alla byarna för att 
delta vid begravningen. Under natten kommer ett följe 
troll från skogen och placerar näckrosor på hans grav 
för att sedan försvinna i skuggorna igen. Agrald axlar 
dock genast manteln, ökar skatterna och sätter press på 
folket. Hertigen fyller år och den nya baronen Agrald vill 
hedra honom genom en furstlig gåva. Det sägs att det 
lever två enhörningar i Tremilaskogen och han sänder 
rollpersonerna för att jaga rätt på dessa och föra hornen 
till honom. Om rollpersonerna återvänder utan hornen 
så blir Agrald förgrymmad och sätter högre skatter på 
dem och deras familjer.
Brudens flykt
En natt knackare det på en av rollpersonernas 
fönsterluckor. Det är baron Agralds unga fru. Hon är 
blåslagen och berättar att hon inte klarar av att leva med 
honom mer och att han är en hemsk människa. Hon ber 
rollpersonerna hjälpa henne fly från baroniet.
Häxan
Agrald vänder sig till Mor Hilda om han inte lyckas 
finna sin fru. Han vill ha reda på vilka som hjälpte henne 
rymma och var hon är. Mor Hilda vägrar dock hjälpa 
honom och säger att han är en grym människa med ett 
ont hjärta och att hans fru nu är lycklig. Agrald låter då 
gripa henne och skall stegla henne i Stormehöjd. Hon 
anklagas för häxeri. Många blir upprörda och en grupp 
personer ber rollpersonerna om hjälp att befria henne 
och sätta henne i säkerhet.
Trolljakt
Agrald har beslutat att trollen har fått hållas länge nog 
och dessutom vill han uppnå lika stor ära som förfadern 
Adar Trollbane. Han beslutar därför att trollen skall jagas 
och dödas så att huvuden kan överlämnas till hertigen. 
Han ber rollpersonerna ordna ett möte med trollen vid 
Trollgravarna och att de sedan skall delta i ett bakhåll för 
att dräpa dem. Många av byarnas män kräver han in till 
denna farofyllda uppgift vilken ändar den långa fred som 
funnits medan människor och troll.
Avrättningar
Hur än trolljakten gick är Agrald förgrymmad på de män 
som han kallade till strid men som inte tog till vapen 
mot trollen. Han fångar in dessa, utdelar offentliga straff 
och avrättar till och med vissa av dem. Eventuellt är 
rollpersonerna några av männen eller så får de valet att 
hjälpa några av dem att hålla sig undan eller ställa sig väl 
in hos baronen och fånga in dem åt honom.
Uppror
Måttet är rågat för bönderna och ett uppror håller på 
att blossa upp. Rollpersonerna kan antingen ställa sig på 
böndernas sida eller skydda Agrald från den arga hopen. 
Kanske kan de till och med tvinga fram en fredlig lösning 
eller bara se till att Agrald ”försvinner”.

--- Page 16 ---
16
TrollbaneFogdens val
Genom en ödets nyck och en modig handling får en av 
rollpersonen chansen att bli fogde och de andra hans 
soldater. Detta innebär en skattelättnad och ny makt. 
Dock tvingas rollpersonerna utföra baronens order, 
kräva in de skatter som skall in och således tvingas in i 
svåra moraliska beslut.
Den nya fogden
En handfull män från Sotedal har misshandlat en av 
rollpersonens vänner mycket svårt – så illa så att han 
kanske inte överlever. Dessa har nu sökt sig till skogs 
och skall försöka smita från baroniet. Fogden går inte 
att finna och det är upp till rollpersonerna att stoppa 
förövarna. Gör de det, och för dessa inför baronen blir 
han imponerad. Den förre fogden hade blivit nedsupen 
och inlåst i en jordkällare av männen och tvingas nu 
lämna sin position. Baronen erbjuder den lämpligaste 
rollpersonen platsen som fogde och de andra får bli 
dennes soldater.
Förgiftningen
En ung kvinna i byn dör av kraftiga blödningar från 
underlivet och det visar sig att hon blivit förgiftad. Den 
läkekunniga Silja är den som har gett henne medlet och 
det tros handla om ett svartsjukedrama då många sett 
den unga kvinnan flirta med Siljas man. Baronen dömer 
henne till döden genom hängning. Silja hävdar gråtande 
att hon endast försökte hjälpa flickan att bli av med ett 
oönskat barn men att hon drack för mycket av dekokten. 
Baroniet är delat, vissa ser henne som en häxa och tycker 
att hon skall dräpas, andra att det hela var en olycka. 
Några kommer till rollpersonerna och ber dem hjälpa 
henne fly, det kan se ut som en olycka. Hur de än gör så 
kommer de bli ogillade i baroniet.Kidnappningen
De fredlösa kidnappar någon av rollpersonernas barn 
eller annan familjemedlem och kräver att de skall föra 
Oskel Rask till dem. Denne är alltid välbevakad men 
om rollpersonerna kan lura honom att baronen vill 
tala med honom och att de skall eskortera honom dit 
så kan de fredlösa få sin hämnd. De lovar efter det att 
släppa de kidnappade personerna och lämna baroniet. 
Om rollpersonerna vägrar så förklarar Utgårds-Aske att 
det endast är Oskel de vill ha och om de tvingas anfalla 
gården kommer många mer än han dö.
Agralds befallning
Agrald har alltid traktat efter den vackra Elva. Han ger 
fogden order om att hämta in henne då han hävdar att 
hon stulit från honom. Om detta genomförs kommer 
han hålla henne inlåst och förgripa sig på henne tills han 
tröttnar och sedan släppa henne. Elva kommer sakta bli 
försvagad och modstulen, vägra prata med någon och till 
sist hänga sig själv. Hela Vyssaby kommer sörja henne 
och hatet kommer växa både mot Agrald och fogden.
Det dränkta barnet
Skogsvägsmaja dräper sitt barn en tidig vår. Hon har inte 
kunnat ge det mat och för att bespara det mer lidande 
dränker hon det. Hon kommer själv till fogden, galen av 
sorg och utmärglad, och erkänner dådet med sitt döda 
barn i sina armar. Hon ber honom döda henne eftersom 
hon inte orkar leva längre.
Sothjärta
En övernaturlig fasa härjar i Sotedal. Anden efter den 
sköna Sothjärta går igen. Hon hörs jämrande under 
kvällstid då hon vandrar omkring i området och letar 
efter sitt hjärta som någon har stulit från hennes grav. 
Arbetet har helt avstannat i byn och många har flytt 
därifrån.


